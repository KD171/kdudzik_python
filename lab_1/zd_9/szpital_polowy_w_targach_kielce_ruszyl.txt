Szpital polowy w Targach Kielce ruszy 20 listopada. Wojewoda czeka na zgłoszenia chętnych do pracy lekarzy [WIDEO]

Stało się! 20 listopada ma być gotowy szpital polowy w Targach Kielce. Strona internetowa, dzięki której do pracy tam będą mogły się zgłaszać osoby z personelu medycznego będzie uruchomiona lada chwila. To oznacza, że przygotowania już ruszają. O szczegółach mówił we wtorek, 27 października, wojewoda świętokrzyski Zbigniew Koniusz.

Sytuacja jeśli chodzi o COVID-19 jest dynamiczna i w związku z tym podejmowane są dynamiczne działania ze strony rządu i władz lokalnych. 24 października minister zdrowia wydał Targom Kielce polecenie współdziałania w utworzeniu szpitala tymczasowego.

- Na terenie Targów ma się znaleźć początkowo 300 miejsc dla pacjentów chorych na COVID-19, w tym około 50 miejsc respiratorowych, czyli do leczenia najcięższych przypadków. Zajęte zostaną 4 hale. Podmiotem, który merytorycznie będzie odpowiadał za działalność nowej placówki będzie Wojewódzki Szpital Zespolony w Kielcach – poinformował wojewoda świętokrzyski Zbigniew Koniusz.

Dlaczego padło na Tragi? - Dlatego, że możemy tam docelowo przygotować prawie 1000 miejsc dla zakażonych koronawirusem. Głównym wykonawcą inwestycji będą Targi Kielce, a koszt to około 4 milionów złotych- wyjaśnia wojewoda.

Pozostaje także kwestia kadry oraz sprzętu. - W ciągu najbliższych dni ruszy strona do naboru chętnych do pracy w szpitalu tymczasowym. Kadra ma pochodzić z wielu źródeł, dlatego oprócz dobrowolnych zgłoszeń przewidujemy uruchomienie rezerw – zarówno od strony lekarzy zatrudnionych w podstawowej opiece zdrowotnej, jak i osób pracujących w jednostkach Ministerstwa Obrony Narodowej oraz Państwowej Straży Pożarnej – wymienia Zbigniew Koniusz. - Szacunki wskazują na to, że w Targach powinno pracować od 30 do 50 lekarzy, około 200 pielęgniarek i 50 osób z personelu pomocniczego. Z kolei główna baza sprzętowa będzie pochodziła z Agencji Rezerw Materiałowych i będzie użyczona bezpłatnie – dodaje.

Wojewoda wspomina również o bogatym zapleczu sanatoryjnym, które w razie braku miejsc pozostaje do dyspozycji. - To potencjał na kolejne około 1000 miejsc. Myślę, że nigdy nie dojdzie do konieczności uruchomienia tej możliwości, ale jesteśmy zabezpieczeni – wyjaśnił Zbigniew Koniusz.

źródło: https://kielce.naszemiasto.pl/szpital-polowy-w-targach-kielce-ruszy-20-listopada-wojewoda/ar/c14-7967943